{
  "name": "Palatul Mikes",
  "slug": "palatul-mikes",
  "coordinates": "46.771854, 23.58703",
  "description": {
    "ro": "\nPalatul Mikes se situează pe latura nordică a pieţei Muzeului şi era învecinată cu două edificii importante, casa renascentistă „Basta” spre est, iar la capătul estic al laturii fosta mănăstire a maicilor terciarieni franciscani, construită în secolul al XVIII-lea. După desfiinţarea mănăstirii (1787) în clădire s-a instalat spitalul orăşenesc (maicile au avut deja un spital aici) care a preluat numele „Carolina” după donaţia împărătesei Carolina Augusta cu ocazia vizitei din 1817. Mai mulţi autori menţionează că spitalul a închiriat spaţii pentru maternitate în palatul Mikes, mai precis în clădirea care a precedat palatul. Clujenii numeau acest edificiu în secolul al XIX-lea „Szülőház”, adică „Casa pentru naşteri”. În acest sens cea mai timpurie informaţie este cererea din anul 1782 a trei camere a unui soţ pentru soţia sa gravidă în spatele casei. Se pare, că era vorba despre casa de pe locul actualului palat, dar deja în posesia conţilor Mikes. În anii 1870 spitalul s-a extins şi în casa Basta, iar când instituţia a fost mutată în noile clădiri ale Clinicilor Universitare (1902), clădirea renascentistă a fost demolată. În locul mănăstirii maicilor terciarieni în perioada interbelică a fost construită o clădire modernă. Pe fotografiile şi pe hărţile de epocă se vede clar că faţadele acestor clădiri nu erau în acelaşi ax, faţada palatului Mikes ieşind în rezalit, iar faţada casei Basta fiind în poziţie mai retrasă. Menţionăm faptul că pe strada Memorandumului, nr. 8 familia Mikes a mai deţinut o casă de raport, construită în anul 1846.\n"
  },
  "photos": [
    "0.jpg",
    "1.jpg",
    "2.jpg",
    "3.jpg",
    "4.jpg"
  ]
}